# বাংলায় পাইথন 

### [আবু আশরাফ মাসনুন ](http://masnun.me) 

#### প্রারম্ভিকা

পাইথন একটি ডায়নামিক প্রোগ্রামিং ল্যাঙ্গুয়েজ যেটি জয় করেছে বহু ডেভেলপারের হৃদয় । এর মধ্যে আছে গুগল, ড্রপবক্স, ইন্সটাগ্রাম, মোজিলা সহ অনেক বড় বড়  প্রতিষ্ঠানের হাজারো প্রকৌশলী । পাইথন এমন একটি ভাষা যার গঠন শৈলী অনন্য এবং প্রকাশভঙ্গি অসাধারণ । চমৎকার এই ল্যাঙ্গুয়েজটি তাই আজ ছড়িয়ে পড়েছে নানা দিকে - ওয়েব, ডেস্কটপ, মোবাইল, সিস্টেম এ্যাডমিনিস্ট্রেশন, সাইন্টিফিক কম্পিউটিং কিংবা মেশিন লার্নিং - সবর্ত্রই পাইথনের দৃপ্ত পদচারণা । বলাই বাহুল্য, আমিও একজন পাইথন ফ্যান এবং “পাইথনিয়ার” । বাংলাদেশের ডেভেলপারদের মধ্যে এই ভাষাটি ছড়িয়ে দিতে আমার এই ক্ষুদ্র প্রয়াস । 

কিন্তু ভাবছেন কেনই বা কষ্ট করে আবার পাইথন শিখবেন ? ল্যাঙ্গুয়েজ “এক্স” নিয়েই তো ভাল আছেন! একবার কি ভেবেছেন, ল্যাঙ্গুয়েজ “এক্স” দিয়ে আপনি কি কি করতে পারবেন ? ওয়েব এপ্লিকেশন ডেভেলপ করতে পারবেন ? পারবেন কি ডেস্কটপ এপ্লিকেশন বানাতে ? সেটি কি ক্রস অপারেটিং সিস্টেম কম্প্যাটিবল হবে? এই ল্যাঙ্গুয়েজে লেখা কোড কি সহজে পড়ে বোঝা যায় ? ছোট খাট কাজ করতে কি পরিমান কোড লিখতে হয়?  এবার আসুন দেখি পাইথনের বেলায় কি উত্তর পাওয়া যায় ঃ

১) পাইথন দিয়ে অনেক কিছু করা যায়। ডেস্কটপ এপ্লিকেশন, ওয়েব এপ্লিকেশন থেকে শুরু করে প্লাগিন কিংবা স্ক্রিপ্টিং এর কাজে পাইথনের ব্যাপক ব্যবহার । সার্ভার এ্যাডমিনরা তো ব্যাশ এর পাশাপাশি পাইথনের উপর প্রচন্ডভাবে নির্ভরশীল । মোবাইল এপ্লিকেশন ও স্বাচ্ছন্দ্যে ডেভেলপ করা যায় পাইথন দিয়ে । মোট কথা, অন্য ল্যাঙ্গুয়েজ দিয়ে যা করা যায় তার সবই করা যায় পাইথনে ।

২) ম্যাকিন্টোশ আর লিনাক্সে পাইথন এমনিতেই দেওয়া থাকে । উইন্ডোজে আমাদের একটু কষ্ট করে ইন্সটল করে নিতে হয় এই যা । এটি সম্পুর্নভাবে ক্রস অপারেটিং সিস্টেম কম্প্যাটিবল ।

৩) হ্যা । খুব সহজেই পাইথন কোড পড়া ও বোঝা যায় । এর সিনট্যাক্স এর কারনেই এটি এতটা সহজপাঠ্য ।

৪) অন্য যে কোন ল্যাঙ্গুয়েজ থেকে পাইথনে কোড কম লিখেই কাজ সারা যায় ।

লিনাক্সে পাইথনের ব্যাপক ব্যবহার হয়ে থাকে । পাইথন জানা থাকলে আপনি সহজেও লিনাক্সে অনেক কাজ করতে পারবেন কম পরিশ্রমে । জ্যাংগো দিয়ে বানাতে পারবেন ওয়েব এপ্লিকেশন । এখন অবশ্য গুগল এপ ইঞ্জিনেও অনেকে ওয়েব এপ্লিকেশন লিখছেন পাইথনে । ম্যাক ওএস বা উইন্ডোজকেও নিজের লম্বা লেজ দিয়ে জড়িয়ে ধরতে পিছ পা হচ্ছে না পাইথন । গুগল ব্যাপক হারে পাইথন ব্যবহার করে আসছে তাদের বিভিন্ন প্রোডাক্টে । ড্রপবক্স তাদের ওয়েব এ্যাপ্লিকেশন ও ডেসক্টটপ এ্যাপ্লিকেশন এর জন্য পাইথন ব্যবহার করছে পুরোদমে । মজিলা বা ইন্সটাগ্রামের ইনজিনিয়াররাও দিনরাত কাজ করছেন পাইথনে । এছাড়া প্রচুর স্টার্টআপ তাদের পছন্দের প্রোগ্রামিং ল্যাঙ্গুয়েজ হিসেবে বেছে নিচ্ছে পাইথন । বাংলাদেশেও ইদানীংকালে প্রচুর পাইথন জব তৈরি হচ্ছে । আজ পাইথন শিখে নিলে কালকে আপনি অন্যদের চাইতে নিসঃন্দেহে এগিয়ে থাকবেন যোগ্যতার দিক থেকে । তবে আর দেরী কেন? আজই শুরু করুন পাইথন শেখা! 

#### ওপেন সোর্স

এই বইটি মূলত স্বেচ্ছাশ্রমে লেখা এবং বইটি সম্পূর্ন ওপেন সোর্স । এখানে তাই আপনিও অবদান রাখতে পারেন লেখক হিসেবে । আপনার কন্ট্রিবিউশান গৃহীত হলে অবদানকারীদের তালিকায় আপনার নাম যোগ করে দেওয়া হবে । 

এটি মূলত একটি [গিটহাব রিপোজিটোরি](https://github.com/howtocode-com-bd/python.howtocode.com.bd)  যেখানে এই বইয়ের আর্টিকেল গুলো মার্কডাউন ফরম্যাটে লেখা হচ্ছে । রিপোজটরিটি ফর্ক করে পুল রিকুয়েস্ট পাঠানোর মাধ্যমে আপনারাও অবদান রাখতে পারেন । 

আপনি যদি শুধুই পাঠক হন অথবা গিট সম্পর্কে ভালো আইডিয়া না থাকে, সেক্ষেত্রে পরিবর্তন বা পরিবর্ধন এর জন্য ইমেইল করুন - masnun [at] transcendio.net - এই ঠিকানায় । মূল লেখক আপনার সাজেশন বিবেচনা করে প্রয়োজনীয় পরিবর্তন করে দিবেন । 